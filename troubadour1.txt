

Farai un vers de dreyt nien :
Non er de mi ni d’autra gen,
Non er d’amor ni de joven,
Ni de ren au,
Qu’enans fo trobatz en durmen
Sobre chevau.

No sai en quai hora.m fuy natz :
No suy alegres ni iratz,
No suy estrayns ni sui privatz,
Ni no.n puesc au,
Qu’enaissi fuy de nueitz fadatz,
Sobr’ un pueg au.
 
No sai qu’ora.m suy endurmitz
Ni quora.m velh, s’om no m’o ditz.

Per pauc no m’es lo cor partitz
D’un dol corau ;
E no m’o pretz una soritz
Pei sanh Marsau !

Malautz suy e cre mi murir,
E ren no.n sai mas quan n’aug dir :
Metge querrai al mieu albir,
E no sai cau ;
Bos metges er si.m pot guérir,
Mas non, si amau.

Amigu’ ai ieu, no sai qui s’es,
Qu’anc non la vi, si m’ajut fes ;
Ni.m fes que.m plassa ni que.m pes,
Ni no m’en eau,
Qu’anc non ac Norman ni Frances
Dins mon ostau.

Anc non la vi et am la fort,
Anc no n’aic dreyt ni no.m fes tort ;

Quan non la vey, be m’en déport,
No.m pretz un jau,
Qu’ie.n sai gensor e bellazor,
E que mais vau.
 
Fag’ai lo vers, no say de cuy ;
E trametrai lo a selhuy
Que lo.m trametra per autruy
Lay ves Anjau,
Que.m tramezes del sieu estuy
La contraclau.



Ab la dolchor del temps novel
Foillo li bosc, e li aucel
Chanton chascus en lor lati
Segon lo vers del novel chan

Adonc esta ben c’om s’aisi
D’acho don hom a plus talan.

De lai don plus m’es bon e bel
Non vei mesager ni sagel,
Per que mos cors non dorm ni ri,
Ni o m’aus traire adenan,
Tro qe sacha ben de la fi
S’el’ es aissi coin eu deman.

La nostr’  amor vai enaissi
Com la branca de l’albespi
Qu’esta sobre l’arbre en treman,
La nuoit, a la ploja ez al gel,
Tro l’endeman, que.l sols s’espan
Pel las fueillas verz e.l ramel.

Enquer me menbra d’un mati
Que nos fezem de guerra fi,
E que.m donet un don tan gran,

Sa drudari’  e son anel :
Enquer me lais Dieus viure tan
C’aja mas manz soz so mantel !

Qu’eu non ai soing d’estraing lati
Que.m parta de mon Bon Vezi,
Qu’eu sai de paraulas com van
Ab un breu sermon que s’espel,
Que tal se van d’amor gaban,
Nos n’avem la pessa e.l coutel.


Farai un vers, pos mi somelh,
E.m vauc e m’estauc al solelh ;
Domnas i a de mal conselh,
E sai dir cals :
Cellas c’amor de cavalier
Tornon a mals.


Domna fai gran pechat mortal
Qe no ama cavalier leal :
Mas si es monges o clergal,
Non a raizo :
Per dreg la deuri’ hom cremar
Ab un tezo.

En Alvernhe, part Lemozi,
M’en aniey totz sols a tapi :
Trobei la moller d’en Guari
E d’en Bernart ;
Saluderon mi simplamentz
Per sant Lanart.
 
La una.m diz en son latin :
 E Dieus vos salf, don pelerin :
Mout mi semblatz de bel aizin,
Mon escient ;
Mas trop vezem anar pel mon
De folla gent. »

Ar auzires qu’ai respondut ;
Anc no li diz ni bat ni but,
Ni fer ni fust no ai mentaugut, 27
Mas sol aitan :
 Babariol, babariol,
Babarian. »
 
So diz n’Agnes a n’Ermessen :
 Trobat avem que anam queren.
Sor, per amor Deu, l’alberguem, 33
Qe ben es mutz,
E ja per lui nostre conselh
Non er saubutz. »

Launa.m pres sotz son mantel,
Menet m’en sa cambra, al fornel.
Sapchatz qu’a mi fo bon e bel,
El focs fo bos,
Et eu calfei me volentiers
Als gros carbos.

A manjar mi deron capos,

E apchatz ac i mais de dos,
E no.i ac cog ni cogastros,
Mas sol nos tres,
El pans fo blanc e.l vins fo bos
El pebr’  espes.
 
 Sor, aquest hom es enginhos,
E laissa lo parlar per nos :
Nos aportem nostre gai ros
De mantenent,
Qe.l fara parlar az estros,
Si de re.nz ment. »
 
N’Agnes anet per l’enujos,
E fo granz et ag loncz guinhos ;
Et eu, can lo vi entre nos,
Aig rfespavent,
Q’à panc non perdei la valor
E l’ardiment.
 
Qant aguem begut e manjat,
Eu mi despoillei a lor grat.

Detras m’aporteron lo gat
Mal e felon ;
La una.l tira del costat
Tro al tallon.

Per la coa ; de mantenen,
Tira.l gat et el escoissen :
Plajas mi feron mais de cen
Aqella ves ;
Mas eu no.m mogra ges enguers,
Qui m’ausizes.
 
 Sor, diz n’Agnes a n’Ermessen,
Mutz es, qe ben es conoissen ;
Sor, del banh nos apareillem
E del sojorn. »
Ueit jorns ez encar mais estei
En aquel forn.
 
Tant las fotei com auzirets :
Cen e quatre vint et ueit vetz,
Q’a pauc no.i rompei mos coretz
E mos arnes ;

E no.us puesc dir lo malaveg
Tan gran m’en pres.
 
ges no.us sai dir lo malaveg
Tan gran m’en pres.


Pos de chantar m’es pres talenz,
Farai un vers, don sui dolenz :
Mais non serai obedienz
En Peitau ni en Lemozi.

Qu’era m’en irai en eisil :
En gran paor, en gran péril,
En guerra laissarai mon fil,
E faran li mal siei vezin.

Lo départirs m’es aitan grieus
Del seignoratge de Peitieus !
En garda lais Folcon d’Angieus
Tota la terra e son cozi,

Si Folcos d’Angieus no.l socor,
E · l reis de cui ieu tenc m’onor,
Faran li mal tut li plusor,
Felon Gascon et Angevi.

Si ben nos es savis ni pros,
Cant ieu serai partiz de vos,
Vias l’auran tornat en jos,
Car lo veiran jov’ e mesqui.

Merce quiera mon compaignon,
S’anc li fi tort qu’il mo perdon ;

Et ieu prec en Jesu del tron
Et en romans et en lati.

De proeza e de joi fui,
Mais ara partem ambedui ;
Et eu irai m’en a scellui
On tut peccador troban fi.

Moût ai estat cuendes e gais,
Mas nostre Seigner no.l vol mais ;
Ar non puesc plus soffrir lo fais,
Tant soi aprochatz de la fi.

Tot ai guerpit cant amar sueill,
Cavalaria et orgueill ;
E pos Dieu platz, tot o acueill,
E prec li que.m reteng’  am si.

Toz mos amies prec a la mort
Que vengam tut e m’onren fort,

Qu’eu ai avut joi e déport
Loing e près et e mon aizi .
 
Aissi guerpisc joi e déport
E vair e gris e sembeli.
